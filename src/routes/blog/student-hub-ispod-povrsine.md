---
title: Student Hub (ispod površine)
author: Anja Peharda
date: 2024-04-06
image: /clanci-slike/2024/student-hub-ispod-povrsine.png
layout: blog
featured: true
categories:
  - 'kolumna'
---

Nakon sati i sati predavanja, seminara i laboratorijskih vježbi studenti jedva čekaju izići iz zgrade Fakulteta (1, 2 ili 3) i prodisati. Nadobudni studenti vrijeme vole provoditi u knjižnici ili Rupi. Oni još nadobudniji svoje slobodno vrijeme izdvajaju za studentske udruge, koje su donedavno dijelile kabinet. Zahvaljujući projektu Student hub, udruge i studenti FOI-ja na raspolaganju imaju novouređen prostor.

Student kaj?

U podrumu zgrade FOI 1, nasuprot Rupi, u prostoru nekadašnjeg IoT Laboratorija nalazi se Student hub. Cilj je bio urediti i opremiti novodobiveni prostor u poticajno i motivirajuće okruženje za rad svih studenata i udruga (Studentski zbor FOI, Business Club, eStudent, St@k i dr.).

Studentski zbor Fakulteta organizacije i informatike pod vodstvom Eugena Petošića prijavio je projekt Student hub. Sveučilište u Zagrebu, Studentski centar u Varaždinu i Fakultet organizacije i informatike financirali su transformaciju novog prostora Student huba. Projekt je proveden i završen pod novim sazivom Studentskog zbora i vodstvom predsjednice Glorie Galić.

Aktivnosti projekta trajale su od 1. travnja do 31. listopada 2023. godine te je organizirano nekoliko aktivnosti uređenja i opremanja novog prostora Student huba. U svim je aktivnostima u više navrata prisustvovalo 20-ak studenata. Projekt je uspješno priveden kraju u listopadu 2023. godine te je 18. prosinca 2023. godine organizirano otvaranje Student huba na kojem su prisustvovali Uprava Fakulteta, predstavnici Studentskog centra u Varaždinu, udruge Fakulteta, nastavnici i brojni studenti.

Studenti se mogu Student hubom koristiti kao mjestom gdje se mogu raspitati o aktivnostima Studentskog zbora te kao kreativno i pozitivno radno okruženje u kojem mogu razvijati ideje i raditi na inovativnim projektima. Također, to je idealan prostor za ugošćivanje gostiju, ali i za druženje i odmor. Suradnjom sa studentima i Upravom Student hub stalno će se unaprjeđivati i poboljšavati mehanizmom otvorenog pristupa &mdash; prikupljanjem povratnih informacija i novih ideja.

Od malog kabineta u potkrovlju do Student huba u podrumu, studentske su udruge, uz veliku zaslugu Studentskog zbora, dobile prostor za rad, skladištenje opreme i papirologije. St@k redakcija u Student hubu održava intervjue s novim članovima pa, ako trebaš izliku za pogled ispod površine, pridruži nam se! (Ovo je dio kada _stalkaš_ našu _web_-stranicu i društvene mreže.)

Svi koji žele iskoristiti prostor Student huba mogu se javiti direktno Studentskom zboru FOI-ja na stud_zbor@foi.hr ili na društvenim mrežama.
<br>

Čekaj, kaj je sad na kraju Student hub?

Student hub danas je prostor na Fakultetu organizacije i informatike koji je na raspolaganju studentima za njihove aktivnosti, sastanke i druženja.
<br>

Hvala asistentici Larisi Hrustek, mag. oec. na ideji, angažmanu i, u konačnici, pisanju članka!