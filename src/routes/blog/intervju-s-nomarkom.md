---
title: Intervju s Nomarkom
author: Juraj Belajec
date: 2022-12-20
image: /clanci-slike/2022/intervju-s-nomarkom.jpg
imageSource: '<a href="https://www.instagram.com/markno.si/">@markno.si</a>, Instagram'
layout: blog
featured: true
categories:
  - 'intervju'
---

## Koja je priča iza grupe aseben? Što te nagnalo da ju osnuješ?

Tijekom 2018. godine, kad sam počeo koristiti izraz nebesa, slušao sam jako puno Gigi D’Agostinoa i ostale slične _trance_ glazbenike s početka 21. stoljeća kao što su 009 Sound System. Ta je glazba u meni izazvala jake osjećaje nostalgije, pa sam odlučio stvarati sličnu glazbu. Doduše, bio sam jako sramežljiv pa sam odlučio potražiti ljude koji se osjećaju isto kao ja i žele stvarati istu glazbu. Odlučio osnovati aseben kako bih pronašao te ljude. Što se tiče estetike, ikona MSN lika prvi se put pojavila 2018. godine u pjesmi MSN i jednostavno je postala osnovni dio asebena.

## Zašto ime aseben? Zašto koristite ikonografiju raja i anđela?

Odlučio sam se za ime _nebesa_ jer to znači raj na slovenskom, ali sam shvatio da je ime loše što se tiče marketinga. Kad bih tražio nebesa na internetu, dobivao bih samo rezultate povezane s religijom i rajem. Tako da sam okrenuo ime naopako jer je zvučalo i izgledalo kul. Sama ikonografija nema nekakvo dublje značenje, ona je više inspiracija koja odgovara stilu na koji ciljam. S tom ikonografijom, cijeli svjetleći _drain_ stil postao je važan dio asebena. Kad u pjesmama spomenem „nebesa angel bela krila” zapravo se pozivam na savršenu sliku sebe koju pokušavam postići, jer su anđeli savršena bića koja ne umiru. Tako da je to zapravo savršeni ja koji radi nezaboravnu glazbu.

## Koja ti je glavna inspiracija? U pjesmama se puno spominju  nostalgija, ljubav i sreća, kako to?

Od srednje škole prati me stalni osjećaj nostalgije prema mojem djetinjstvu, ali ne na neki loši način. Zbog tog osjećaja primijetio sam da veliki broj ljudi lako zaboravlja stvari iz svojeg djetinjstva, što kod mene nije slučaj. Zato sam htio podijeliti svoja sjećanja s drugima. Što se tiče ljubavi, to je malo teže objasniti. U svojoj glavi imam sliku savršene djevojke koja ne postoji i za nju pišem te ljubavne pjesme. Drugi razlog bi bila činjenica da ne volim tamne riječi. Cijenim ih, ali moj osobni cilj je stvaranje pozitivne glazbe koja će oraspoložiti ljude, a ne potištiti ih. Iako to kažem, moja glazba ima sloj melankolije i nostalgije jer se osjećam tužno kad stvaram glazbu, ali želim da se slušatelji osjećaju sretno slušajući moju glazbu.

## Ima li ime Nomark neko dublje značenje?

Zovem se Marko, a s prijateljima sam imao šalu dodavanja slova n nasred riječi pa sam samo dodao slovo nasred svojeg imena i dobio markno. To nije zvučao kao kul ime za glazbenika pa sam krenuo u potragu za novim imenom. Nakon što sam tražio novo ime neko vrijeme, moj prijatelj iz asebena zvan fallwinter predložio je da se igram s poretkom slova da vidim kako će zvučati. Isprobavanjem kombinacija nastao je Nomark. Kasnije sam primijetio da se izraz nomark koristi za označavanje nevažne osobe koja ne ostavi nikakav trag u svijetu. Bila mi je smiješna ideja da ipak ostavim nekakav trag s tim imenom.

## Na koju si pjesmu najviše ponosan i zašto?

Nemam najdražu pjesmu. Volim svoju glazbu i ponosim se njome, ali kad je slušam samo čujem sve što s njom ne valja. Slušam svoje pjesme i samo čujem svaku sitnicu koju sam mogao napraviti bolje ili drugačije. Ironično s obzirom na to da nikad nisam našao glazbenika koji mi u potpunosti odgovara pa sam odlučio raditi glazbu koja bi meni bila savršena. Pjesma koja mi znači mnogo sigurno je Cel Dan jer je savršeno uhvatila cijelu energiju COVID-19 ere. Veliki broj ljudi, uključujući mene, proveo je izolaciju pred svojim računalima igrajući videoigre i družeći se s drugim ljudima na internetu što me podsjetilo na osnovnu školu i kako sam se onda slično osjećao. Pjesma Cel Dan uspjela je taj osjećaj savršeno uhvatiti. Također, imam dojam da je ta pjesma vrhunac mojih koncerata. Tijekom koncerta u Tvornici Kulture u Zagrebu bilo je prisutno barem tisuću ljudi koji su skakali i plesali kad je Cel Dan došao na red. Pjesma Tebe mi isto puno znači jer je bila izrazito svježa i nova stvar kad je izašla te nisam mogao naći nekog glazbenika koji radi nešto slično kao ja. Bez obzira na to što sve više ljudi stvara ovakav stil glazbe, pjesma je i dalje jako svježa. 

## Veliki broj ljudi te asocira sa žanrom _hyperpop_. Koje je tvoje mišljenje o tome?

Zvuk koji radim nastao je prije nego se _hyperpop_ pojavio, a kad se taj izraz pojavio ljudi su me počeli asocirati s njim jer nisu znali gdje bi me drugdje stavili. Nisam siguran kako se osjećam u vezi toga jer sam izraz _hyperpop_ pojam je s kojim lagano mogu drugima objasniti koji tip glazbe radim. Pojam _hyperpop_ nastao je kako bi nekako označio glazbenike koji ne pripadaju ni u koju skupinu, da bi s vremenom postao pojam koji označava specifičan tip zvuka koji je jako brzo  zastario i postao predvidljiv. U konačnici, to su ipak samo riječi koje ne znače ništa.

## Tko ti je najdraži glazbenik? S obzirom na to da je tvoja glazba ispunjena nostalgijom prema računalima i videoigrama, koja ti je najdraža videoigra?

Nemam najdražeg glazbenika jer većinu glazbe slušam nasumično, a nisam ni tip osobe koja bi bila ičiji fan. Što se tiče videoigara, moram se odlučiti za _Minecraft_ jer je ta igra bila veliki dio moga djetinjstva te je prva videoigra koja me natjerala da osjetim nove i drugačije emocije. Osim nje rekao bih i _CS:GO_, ali tu igricu više mrzim nego volim tako da nisam siguran. Zadnja je _Valheim_, natjerala me da osjećam nove stvari kao i _Minecraft_ te je izašla taman na početku COVID-19 izolacije. Također je imala izvanrednu glazbu koja je zračila glazbenikovom energijom i čulo se da im puno znači. Jedna od manje znanih činjenica je da sam bio _Minecraft_ _YouTuber_ 2012. godine. Svojevremeno sam radio s velikim slovenskim youtuberima kao što su _OzzyMinecrafter_. Dobivali smo desetke tisuća pogleda na videima što su tada bile ogromne brojke. Većina tih _YouTube_ kanala sada su nažalost obrisana. Jedna od najvećih pogrešaka koju sam napravio brisanje je mojeg _Minecraft_ YouTube kanala. Slabo znani podaci o Nomarku.

## Prema tvojim procjenama, koliko će vremena trebati _asebenu_ da preuzme svijet?

Pa evo baš smo nedavno pričali s Elon Muskom, ali s obzirom na nove događaje nismo više sigurni u tu odluku. Šalu na stranu, sljedeća godina bit će veliki korak za aseben jer ću se više fokusirati na koncerte i događanja od kojih je prvi u siječnju na kojem će prisustvovati Brane i Purnjo. Nakon toga, volio bih se fokusirati na internacionalnu postavu te bi doveo više stranih glazbenika u Sloveniju, Hrvatsku i Srbiju. Također bih izdavao više glazbe na engleskome jeziku jer sad primarno pjevam na slovenskom. Jednostavno se osjećam kao da je savršeno vrijeme za raditi glazbu na engleskom jeziku. Uskoro ću se pojaviti na YouTube kanalu zvanom _デーモンAstari_. To je kanal na kojem su se pojavili razni strani glazbenici prije nego su postali zvijezde, kao što su Lil Peep i XXXTentacion. Mislim da nema boljeg mjesta na kojem bih objavio svoju glazbu na engleskom jeziku. Iako ću pjevati na engleskom, neke dijelove pjesama bih ostavio na slovenskom jer je to ipak važan dio mojeg imidža.

## Nebesa _Minecraft Rave_ zabave važan su dio _asebena_, kako si došao na tu ideju?

To se dogodilo skroz spontano. Htjeli smo imati koncerte, ali je COVID-19 predstavljao veliki problem, pa dok smo tražili alternative, dobio sam ideju. Jako volim _Minecraft_ i ta platforma nam daje veliku kreativnu slobodu da uredimo događaj kako želimo. Odlučio sam pozvati što više ljudi koje znam kako bi složili postavu vrijednu festivala. Puno  mi je pomogla činjenica da znam vlasnika YouTube kanala zvanog _ＴＲＡＳＨ 新 ドラゴン_ te su oni bili jako zainteresirani za sudjelovanje kad sam im predstavio svoju ideju. Oni su se pobrinuli za promociju događaja te smo odradili darivanje njihovih proizvoda tijekom događaja. Nikada nismo očekivali da će postati toliko veliko, samo smo htjeli napraviti nešto novo i zanimljivo što bi potencijalno imalo kulturološki utjecaj. I dalje mi je ludo da smo imali glazbeni festival unutar videoigre.

## Uskoro se održava prvi stvarni Nebesa _Minecraft Rave_, kako se osjećaš u vezi toga?

Oduvijek sam htio održati ovaj događaj, svaki koncert na kojem sam sudjelovao bio je korak prema ovome. Na svakome koncertu dosad bio sam gost kod drugih glazbenika, tako da je ovo prvi događaj gdje mogu u potpunosti pustiti svoju kreativnost da divlja. Dugo sam čekao savršeni trenutak kako bih ovo odradio i sada sam konačno skupio dovoljno samopouzdanja da zapravo to napravim, tako da zbilja je savršeno vrijeme. Vrijeme je da se prepustim i prestanem ograničavati, moram dati sve od sebe na Nebesa _Rave_ zabavama. Želimo se što više zafrkavati i zabavljati, tako da ćemo otvarati kutije u videoigri CSGO i slično. Jedan od snova mi je dovesti profesionalnog _League of Legends_ igrača _Crownshota_ da igra istoimenu videoigru na pozornici tijekom Nebesa _Rave_ događaja jer ipak je on jedan od mojih fanova. Njemu sam jako zahvalan jer je na svojim prijenosima uživo konstantno puštao moju pjesmu Celo noč. Zbog toga sam dobio dosta strane publike i fanova. Zapravo želim eksperimentirati s tim šaljivim idejama kako bih donio nešto novo i zanimljivo na glazbenu scenu.

## Koja ti je najdraža stvar koja ti se dogodila zbog tvoje glazbe? (interakcija s fanom, netko koga si upoznao, koncert, _rave_, itd.)

Ima ih mnogo, ali jedna koju ću definitivno zapamtiti je fan koji ima jednu Nomark tetovažu i dvije aseben tetovaže. Jedna od tih tetovaža je ogromni aseben logo na ruci, bilo je ludo to vidjeti. Također mi je ostao u sjećanju fan koji je svoju curu upoznao preko moje glazbe, što mi je bilo jako posebno saznanje. Još moram spomenuti _Yung Budeja_, on je reper iz Hrvatske. Nakon koncerta mi je rekao da je veliki fan i da voli moju glazbu. Uglavnom su razne sitnice, stvari koje nadilaze glazbu. Ono što me stvarno dotakne činjenica je da moja glazba ima utjecaj na živote ljudi, da sam ostavio pozitivan dojam na nekoga bez da sam to znao. Taj osjećaj me prizemlji kad moja glazba postaje popularnija i kad se počnem gubiti u brojkama popularnosti. U konačnici ti brojevi nisu važni, ono što je meni važno interakcije su koje sam imao s ljudima zbog svoje glazbe.

## Imaš li neke nove najave ili nešto za podijeliti s čitateljima?

Sljedeći _Minecraft Rave_ održat će se 30. prosinca na aseben _Minecraft_ serveru gdje ću predstaviti svoj novi EP koji će sadržavati remikseve starije nostalgične glazbe kao što je _Stereo Love_. Stvarni Nebesa _Rave_ održat će se u Ljubljani 21. siječnja 2023. godine. Htio bih se zahvaliti svima iz asebena, Cappedniku i Frodu. Također bih se htio zahvaliti Ružnom Pačetu, zbilja se nadam da će uskoro objaviti nešto nove glazbe. Ružno Pače me jako nadahnuo i potaknuo me da objavljujem svoju glazbu, da je najvažnije da se zabavim. To je više-manje to. Zahvaljujem svima koji čitaju ovaj intervju i svim mojim fanovima, hvala vam što ste mi podrška.