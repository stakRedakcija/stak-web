---
title: Kako MBTI vidi kognitivne funkcije
author: Andreas Leja
date: 2023-03-10
image: /clanci-slike/2023/kako-mbti-vidi-kognitivne-funkcije.jpg
imageSource: '<a href="https://unsplash.com/@ohamko">Matúš Kovačovský</a>, <a href="https://unsplash.com/photos/eIvLuyDjCQI">Unsplash</a>'
layout: blog
featured: false
categories:
  - 'fun'
---

Već ranije smo se upoznali s MBTI tipovima osobnosti, a u ovom ćemo članku obraditi jednu varijaciju MBTI-ja koja dolazi iz Jungove teorije ličnosti. Uvidjelo se da neki tipovi osobnosti po MBTI-ju dijele neke zajedničke osobine koje se pojavljuju u različitim okolnostima i intenzitetima. Te se zajedničke osobine zovu kognitivne funkcije, a o njima ćemo nešto više reći u nastavku.

Smatra se da postoje dvije velike kategorije kognitivnih funkcija: opažajuće (_perceiving_) i prosuđujuće (_judging_). Pod kategoriju opažajućih funkcija spadaju funkcije osjeta (_sensing_) i intuicije (_intuition_), dok pod prosuđujuće funkcije spadaju funkcije osjećaja (_feeling_) i razmišljanja (_thinking_). Radi lakšeg objašnjavanja pojedine kategorije funkcija, koristit ćemo engleske nazive za kategorije funkcija.

Svaka funkcija može imati usmjerenje prema „unutra" ili prema „van". Radi lakšeg označavanja, odabrane su kratice i za „introvertirane", ili funkcije usmjerene prema unutra, te e za „ekstrovertirane", odnosno funkcije usmjerene prema „van". Primjer funkcije osjeta (_sensing_) koja je usmjerena prema unutra bi imala kraticu Si, a primjer kratice funkcije razmišljanja koja je usmjerena prema van bi bila Te.

Svaki tip osobnosti ima svoj jedinstveni „set" koji se sastoji od četiri kognitivne funkcije. U setu nije moguće imati više instanci iste funkcije (primjerice Ti i Te u isto vrijeme) te je takve kombinacije moguće ostvariti kognitivnim tranzicijama kojima se nećemo baviti u ovome članku. Poredak kognitivnih funkcija u setu također je vrlo važan jer ovisno o mjestu na kojem se nalazi, ista funkcija poprima drugačija svojstva. Popularni nazivi za pozicije u kojima se nalaze funkcije su: _hero_ (ili _primary_), _parent_ (ili _auxiliary_), _child_ (ili _tertiary_) te _inferior_ funkcija. Također, ne mogu postojati dvije funkcije jedna pored druge koje su isto usmjerene. Moraju ići po tzv. _zig-zag_ principu.

_Perceiving_ funkcije imaju ulogu prikupljanja i rada s informacijama koje dobivamo iz svijeta te služe za jednostavno opažanje svijeta oko sebe i prioritiziranje informacija. Važno je također napomenuti da svatko u svom setu kognitivnih funkcija ima obje funkcije iz ove kategorije, ali su suprotnog usmjerenja te najčešće svatko od nas prioritizira jednu stranu. To znači da ako je u nečijem setu funkcija primjerice _intuition_ funkcija introvertirana, to znači da je toj osobi također u istom setu funkcija _sensing_ ekstrovertirana. 

_Judging_ funkcije služe za donošenje odluka. I u ovoj kategoriji vrijedi da svatko od nas ima obje funkcije i isto tako prioritizira jednu koja nam djeluje prirodnije pri donošenju odluka. Važno je napomenuti da su funkcije unutar jednog seta također vezane te se ista kategorija smije pojaviti na primarnom i inferiornom mjestu dok druga kategorija zauzima druga dva mjesta. Primjer seta kognitivnih funkcija autora: Ni, Fe, Ti, Se.

Sada ćemo pokazati kako doći do nečijeg seta funkcija iz kratice MBTI tipa osobnosti. Prvo slovo nam može biti I kao introvertirano i E kao ekstrovertirano. Ono nam govori o usmjerenju prve kognitivne funkcije za koju ne znamo još što je, ali znamo njezino usmjerenje. Drugo slovo može biti S kao _sensing_ te N kao _intuition_. Ovo nam slovo govori da će prva perceiving funkcija biti ili sensing ili intuition. Kao treće slovo u kratici možemo pronaći T kao _thinking_ ili F kao _feeling_. Kao i kod drugog slova, ovo nam također govori o tome koja nam je prva funkcija iz kategorije, ali ovoga puta je to _judging_ kategorija. Zadnje slovo nam je vjerojatno najvažnije za određivanje nečijeg funkcijskog seta. Ono nam govori koja je kategorija prve ekstrovertirane funkcije u setu (_judging_ ili _perceiving_). 

Za vježbu ćemo pokušati odrediti set kognitivnih funkcija za tip ENTJ. S obzirom da se radi o ekstrovertiranom tipu, prva funkcija u setu će biti ekstrovertirana. _Judging_ tip nam odmah govori da prva ekstrovertirana mora biti iz te kategorije te znamo odmah da je riječ o funkciji Te (jer je T treće slovo, pa znamo da je T, a ne F). Iz te informacije smo saznali dominantnu funkciju, ali znamo i inferiornu funkciju koja je suprotnog usmjerenja od dominantne i mora biti druga iz iste kategorije (u ovom slučaju _judging_ kategorije) što nam daje funkciju Fi na zadnjem mjestu. Preostalo nam je još samo odrediti _perceiving_ funkcije, ali njih možemo ispuniti po _zig-zag_ principu. Drugo slovo u kratici je N te je prva funkcija ekstrovertirana što čini drugu funkciju Ni, a treću Se (iz pravila o polarnosti funkcija).

Opišimo svaku funkciju s danim polaritetom. Počet ćemo sa _sensing_ funkcijom. Kad je ova funkcija introvertirana, osobu više interesira pozadina fizičke stvarnosti, nego površina iste. Ova je funkcija također povezana uz vividno pamćenje, usmjerenost na detalje i vlastitu ugodu. Osobe koje koriste ovu funkciju često uspoređuju sadašnju sliku stvarnosti s onakvom kakve je se sjećaju iz prošlosti. To se ne može reći za situaciju kada je _sensing_ funkcija ekstrovertirana. Korisnici ove funkcije prikupljaju informacije o trenutnom svijetu bez povezivanja s prošlošću ili budućnošću. Također, mogu lakše reagirati na promjene u toj stvarnosti jer će ih lakše zamijetiti nego korisnici introvertiranog polariteta _sensing_ funkcije.

Dolazimo do druge perceiving funkcije _intuition_, koja se veže uz nestvarno, ono ispod površine i apstraktno. Kad je ta intuicija introvertirana, korisnici traže ispodpovršinsko značenje u svijetu, razne simbole i apstraktne ideje. Ovo je jedina funkcija koja ne treba vanjski stimulans kako bi radila. Također je vežemo i uz otkrivanje velike slike (engl. _Big picture_). Suprotno usmjerena intuition funkcija Ne, radi na principu pronalaska teoretskih poveznica među stvarima i mogućnostima. Glavna ideja je ta da je sve povezano na ovaj ili onaj način te se ti obrasci pokušavaju prikupiti i povezati na apstraktnoj razini. Kako introvertirana intuicija pokušava otkriti širu sliku, tako ekstrovertirana intuicija razmišlja o približavanju toj široj slici.

Prelazimo na _thinking_ funkciju. Njezina se introvertirana varijanta fokusira na kreiranje sustava i donošenje odluka na temelju subjektivne i osobne verzije logičke istine. Svaki put kad korisnik introvertiranog razmišljanja dobije novu informaciju, mora u svojoj glavi _updateati_ svoju verziju istine te ju potencijalno povezati s drugim informacijama (te s drugim funkcijama, naravno). Ekstrovertirana se verzija ove funkcije fokusira na procedure i strukture kojima pokušava opisati i organizirati svijet oko sebe. Takvi sustavi također služe Te korisnicima da lakše razumiju, shvate i objasne kako stvari funkcioniraju.

Preostala nam je još samo _feeling_ funkcija koja je vjerojatno najmanje ono što očekujete od nje. Introvertirana verzija ove funkcije stvara sustave osobnih vrijednosti, načela i morala. Donošenje odluka se po pitanju ove funkcije svodi na zadovoljavanje unutarnje harmonije i preferencije pojedinca. Svaka odluka mora se slagati s njihovim vrijednostima te je zato smatramo najsubjektivnijom funkcijom. S druge strane, imamo ekstrovertiranu verziju ove funkcije koja se bavi kreiranjem harmonije u svom okruženju služeći se etičkim načelima i društvenim standardima. Korisnici ove funkcije donose odluke tako da gledaju na koji će način ona utjecati na ostale te na harmoniju okoline. Fokusirani su na to da razumiju potrebe, želje i vrijednosti drugih ljudi.

Za kraj ću samo reći da ovo i dalje nije potpuna slika o ovoj temi, ali ćemo se svakako vratiti na nju kroz nekoliko sljedećih članaka. Također bih za samostalno proučavanje preporučio kanal [C. S. Joseph](https://www.youtube.com/@CSJoseph) na YouTubeu koji sadrži vrlo koristan materijal za učenje ove vrste psihologije ličnosti. Sljedeći će se članak baviti kognitivnim tranzicijama te ćemo objasniti zašto ipak imamo sve funkcije u svom umu. Toliko o ovoj zanimljivoj temi za sada i do sljedećeg čitanja!
