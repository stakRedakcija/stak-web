---
title: 'Raznolikost sportskih programa na FOI-ju'
author: 'Ivan Boščić'
date: 2024-05-20
image: /clanci-slike/2024/foi-sports.jpg
imageSource: 'St@k'
layout: blog
featured: false
sponsored: true
categories:
  - 'kolumna'
---

Sportaši FOI-ja, _assemble_!

Neka ovaj članak posluži kao _roadmap_ svim studentima koji žele pristupiti nekom od programa na kolegiju Tjelesna i zdravstvena kultura, ali i izvan okvira nastave. FOI, za razliku od ostalih sastavnica Sveučilišta u Zagrebu, pruža veći izbor i dodatan spektar mogućnosti odabira sporta i aktivnosti da studiranje, prije svega, ne bude monotono. Radi toga i želimo ukazati na važnost iskorištavanja prednosti pridruživanjem bilo kojem programu.

**Nordijsko hodanje**

Za naše studente nordijsko je hodanje vrlo popularan izbor za aktivnost, a održava se dva-tri puta tjedno tijekom čitave godine.

Prednost je nordijskog hodanja ta što se svaki student može okušati u tome, bilo da se radi o izrazito aktivnom sportašu, možda antitalentu za sportove ili o nekome tko vrijeme provodi za računalom i ne kreće se puno. Aktivnost se odvija na stazi Atletskog kluba Sloboda, a svaki student može odabrati štapove koji mu najviše odgovaraju. Druženje je zagarantirano, dok kao još jednu prednost vrijedi spomenuti jačanje i aktiviranje 90 % mišića cijelog tijela pri učenju pravilnog i primjerenog hoda, što možemo reći i za plivanje, koje će od iduće akademske godine opet biti na izbor svim studentima. Omogućuje se pravilno držanje, uvježbava se specifični ritam koraka, a i odličan je temelj za nekoga tko želi započeti sa sportskim ili atletskim životom.

Zato, topla preporuka, započnite s nordijskim hodanjem uz pomoć Tjelesne i zdravstvene kulture jer možda nekome od vas upravo to promijeni život (bez šale)!

**_Paintball_, karting, _escape room_**

Ova su tri programa predviđena za čisto lučenje adrenalina. Iako se organiziraju samo par puta u semestru, sigurni smo da ne postoji student s lošim iskustvom na tim aktivnostima. Tko god ima želju izići iz vlastite zone komfora, ovo mu je odlična prilika.

_Paintball_ se uobičajeno odvija na raznim lokacijama blizu Varaždinu, a zasigurno je najatraktivnija aktivnost od svih. Svaka lokacija za _paintball_ nosi posebne izazove i prepreke, a pobjednici budu nagrađeni dodatnim bodovima pa se valja potruditi. Karting i _escape room_ većinom se provode u obliku malog izleta u Zagreb, a vrijedi spomenuti da se vozačka dozvola na kartingu može dobiti besplatno. _Escape room_ trenutno dolazi „u paketu” s kartingom, što znači da student može izabrati jednu od dviju ponuđenih aktivnosti. Sve više studenata pridružuje se _escape roomu_, stoga možemo reći da interes za tu aktivnost raste.

**FOInarenje – osnove preživljavanja i boravka u divljini**

Planinarenje studenta FOI-ja (skraćeno: FOInarenje) odlična je aktivnost koja povezuje druženje i adrenalin u jedno. Nema boljeg od provođenja dva dana u čistoj prirodi na svježem zraku.

Od prošle akademske godine FOInarenje je dobilo i novi značaj zbog mogućnosti noćenja u Planinarskom domu _Filićev dom_ na Ravnoj gori. Planinarenja obično budu vikendom (sa subote na nedjelju), i to dva ili tri puta u semestru.

Ono što iskustvo FOInarenja čini posebnim jesu posebne male aktivnosti tijekom boravka na Ravnoj gori. Primjerice, Hrvatska gorska služba spašavanja i planinarski vodiči održavaju edukativna predavanja i vježbe o prevenciji nesreća tijekom planinarenja, tu su i spuštanja konopom, razne interaktivne igre u domu, priče poznatih hrvatskih alpinista s putovanja, pohoda i osvajanja najviših vrhova svijeta.

Zaključna misao jest da je ovo izvrsna prilika za pozivanje i vođenje svojih kolega na simpatičnu vikend-avanturicu i provođenje prekrasna dva dana u prirodi. Tko ima fotoaparat, svakako ga ponesite i zabilježite lijepe trenutke koje ćete pamtiti dugo!

**Ostali i izborni programi**

Programe u nastavku klasificiramo kao ostale zbog njihova velikog broja, ali manjeg broja uključenih studenata jer nisu uvijek dostupne. Ipak, prijavom na njih povećava se vjerojatnost izvođenja. Radi se o raftingu, jedrenju, klizanju i skijanju, za koje je potrebna veća organizacija i određen broj ljudi da bi se održali.

Od izbornih programa, koji se tijekom semestra izvode svaki tjedan i koji su zamjena za klasičnu nastavu tjelesnog, možemo izdvojiti teretane i grupne programe GibiGiba, FiveStara ili Sporttimea, šah, CrossFit, kros na Dravi, savate i ostale borilačke sportove. Štoviše, ako neki student ima neku svoju aktivnost ili sport za koji je siguran da se može izvoditi, zašto ne? Potrebno je samo obratiti se profesoru i dogovoriti se s njim.

**STEM Games**

Za kraj se ostavlja najslađi dio. Svaki student koji se već bavi nekim sportom, ima priliku pridružiti se sportskim ekipama SUFOI-ja (Sportske udruge FOI-ja), a ako se dokaže, izabiru ga u FOI reprezentaciju kako bi sudjelovao na poznatom studentskom natjecanju STEM Games. Naravno, tu je i sveučilišno natjecanje (_UniSportZG_), no za FOI-jevce je STEM Games posebna priča.

Sudjelovanje na STEM-u omogućuje siguran potpis iz Tjelesne i zdravstvene kulture, a od ponuđenih sportova na natjecanju tu su futsal, rukomet, odbojka te odbojka na pijesku, košarka, veslanje, kros, stolni tenis i šah. Nemojmo zaboraviti eSports sekciju u kojoj se igraju turniri videoigara &mdash; _League of Legends, Rocket League, FC24_ (nekada FIFA) i _Counter-Strike 2_, a tu su i natjecanja u rješavanju problema četiriju područja STEM-a.

Natjecanje traje jedan tjedan, a svake se godine mijenja lokacija &mdash; ove je godine (2024.) na redu Umag. STEM Games može se opisati kao maturalac na fakultetu svake akademske godine, ali i kao priprema za nadolazeće ljeto jer se STEM Games svake godine održava u svibnju. Odlična je prilika tim natjecanjem napuniti baterije za završne kolokvijske dane i ljetne ispitne rokove, no o samom bi se STEM-u moglo pripovijedati mnogo toga. Najveća je prednost, osim onog natjecateljskog dijela, druženje s kolegama, bilo da su s našeg fakulteta ili pak nekog drugog. Često se organiziraju večernje zabave, a društva ima koliko god želite. Iskustva su pozitivna i ne postoji bolja aktivnost za studente s vještinama za neki od navedenih sportova.

<br>

Naposljetku, za neke aktivnosti potrebna je startnina ili kotizacija za prisustvovanje, no može se sa sigurnošću reći da su zanemarive u odnosu na ono što student želi raditi, može dobiti i čime se želi istaknuti. Sve je stvar dobre volje, vrijeme će biti dobro iskorišteno, a na vama je da dalje bildate svoje iskustvo.

Za dodatna pitanja oko uključivanja u bilo koju sportsku aktivnost obratite se profesoru TZK-a dr. sc. Damiru Vučiću.

Posebne zahvale profesoru za ideju za članak i demonstratorici Klari Tepić za dodatne informacije pri pisanju ovog članka!
