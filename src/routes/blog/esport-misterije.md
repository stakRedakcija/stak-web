---
title: 'Esport misterije'
author: 'Goran Bogatić Malešević'
date: 2024-05-26'
image: '/clanci-slike/2024/esport-misterije.webp'
imageSource: 'St@k'
layout: blog
featured: true
categories:
  - 'intervju'
---

Intervjuirani: Ivan (CS), Jakob (LoL), Matej (LoL).

Esportovi su videoigre koje se igraju u kompetitivnom okruženju uz publiku. Upravo zbog toga što sam bio publika, dobio sam ideju o intervjuiranju. Prvo sam se javio Jakobu, koji me onda upoznao s ostatkom intervjuiranih igrača.

Esportaši našeg fakulteta dijele se u timove prema igrama: *Rocket League*, *Counter-Strike 2*, *League of Legends*, *Valorant*, *FIFA*. Postoji još esportova u kojima se možete natjecati, ali ne spadaju u „glavnu” postavu sportova u kojima se možete natjecati na fakultetu.

S nama su Ivan Giljević, igrač igre *Counter-Strike 2* (CS2, žanr *team-based first-person shooter*) te Jakob Bertović i Matej Marijan, dvojica igrača igre *League of Legends* (LoL, žanr *massively multiplayer online*).

**Ukratko se predstavite čitateljima.**

**_Ivan_**: Ja sam iz Zagreba i na drugoj sam godini IPI-ja. Član sam FOI CS2 tima. Uloge u CS-u postoje, ali kod nas su one dinamične.

**_Jakob_**: Ja sam iz Kašine i druga sam godina ITDP-a. Za FOI igram LoL i ulogu *Mid Laner*, no sljedeće godine prelazim u *Support* jer nam Lino odlazi (trenutni *Support*).

**_Matej_**: Ja sam iz Đurđevca i treća sam godina IPS-a. U FOI LoL timu igram zamjenu ADC-ja (*Attack-Damage Carry*), ali sljedeće godine očekujem bolju izvedbu i prelazak u prvu postavu. 

**Kako ste počeli s igrama koje danas igrate za Fakultet?**

**_Ivan_**: Prijatelj s kojim sam igrao *Call of Duty* počeo je igrati CS i tako sam nekako i ja počeo igrati. To je bilo otprilike 2015\. godine, što je malo više od dvije godine nakon što je CS-GO izišao. Igrao sam *casually* i nisam igrao FACEIT (*third-party* sustavi gdje se razvijaju profesionalci); vjerujem da bih bolje igrao da igram FACEIT. 

U početku nisam imao vremena i za CS i za faks, ali sada me na petoj godini Mislav Žnidarec (kapetan CS tima) upoznao s Markom Hranićem. Uvijek sam imao želju igrati i, kako dolazim do kraja faksa, želio sam nešto postići. Prva sezona nije bila loša iako je moglo bolje proći, no generalno sam zadovoljan. Treba razumjeti da ima prostora za napredak.

**_Jakob_**: Počeo sam 2012\. godine kada sam vidio susjeda da igra. Rekoh: „Ajde, može.“ Trebale su mi dvije godine da počnem igrati *ranked* (nisam bio na dovoljnoj razini). U te sam dvije godine igrao *botove* i tu i tamo ARAM (*All Random, All Mid*). 

Kad sam krenuo, bio sam *Silver rank*. Odlučio sam vidjeti koliko dobar mogu biti i počeo sam *grindati*. Prvo sam došao do *Golda* pa *Platinuma* i onda do *Diamond IV* – to je bilo u prvoj sezoni. U drugoj sam došao do *Challengera* i nakon toga sam odlučio biti ležerniji („prošao sam igru“). 

U četvrtom srednje *googleao* sam o FOI-ju i iskočilo mi je da FOI ima LoL tim; tako sam dobio poticaj i da ga upišem. Još sam tada znao Nikolu Bešenskog (*Top Laner* za FOI LoL tim) jer smo prije igrali turnire zajedno. Pitao sam ga koji je faks upisao. Rekao je FOI i tada sam znao da imamo šanse osvojiti sve turnire na koje ćemo ići. Tako je sve krenulo. 

Na prvoj godini vidio sam anketu na Discordu kojom sam upoznao Marka. Budimo realni, nitko se osim Nikole i mene nije ni prijavio. Krenuo sam kao *Jungler*, a Nikola kao *Mid Laner*. Kasnije smo vidjeli da trebamo bolje podijeliti igrače, pa je Nikola otišao na *top*, a ja na *mid lane*. Ovo je ukratko; dalje smo samo osvajali sve redom.

**_Matej_**: Za LoL sam saznao 2014\. godine. Prvo sam krenuo igrati iz zabave, ali s vremenom sam postao bolji i igru shvatio ozbiljnije. 2020\. godine došao sam do *Mastera*, nakon toga sam došao do *Challengera* (i ove sam godine dostigao *Challengera*). Za fakultetski tim saznao sam na Discordu. Prve godine, kada sam se i prijavio u tim, nisam igrao jer je već postojao *Main* ADC.

**Kako komentirate svoj tim i treninge?**

**_Ivan_**: Tim je solidan. Glavni *carry* igrači jesu Prozzor i Xtazy (samo kada „igra *connecta*“). Istaknuo bih Prozzora kao stup (temelj) tima koji omogućuje postizanje naših rezultata. Sebe i ostatak tima ocijenio bih kao odlične igrače, ali još možemo naučiti od naših *carryja*. SaltyMislav nam je kao voditelj tima. 

	Kao tim nemamo baš formalne treninge. Zajedno se znamo zagrijati ili odigrati *deathmatch*, no većina je treninga individualna. Jedino Prozzor trenira sa svojim timom (izvan Fakulteta). Volio bih da više igramo zajedno.

**_Jakob_**: Mi niti imamo trenera niti igramo skupa ako je igra *off-season*. Prije smo se znali prijavljivati na neke turnire izvan faksa. Većinom su problemi manjak vremena i organizacija igrača. Svatko živi svoj raspored, a neki od nas i rade. 

Budući da nemamo trenera, većinom razgovaramo najviše dan-dva prije turnira o tome kakvo je stanje mete u igri, koje su nam strategije i kojim se taktikama koristimo. Ja sam kao *Mid Laner* često *backbone*, no to je za potrebe tima. Treba dodati da Nikola i ja kao članovi profesionalnog tima (izvan Fakulteta) učimo druge igrače ono što nas trener tog tima uči.

	Kada krene sezona, odigramo pokoju rundu da vidimo kako stojimo. Ako vidimo nedostatke u svom igranju, pokušamo ih ispraviti. U suprotnom nema potrebe za treninzima.

**_Matej_**: Budući da je Jakob manje-više sve rekao, treba još samo dodati kako je povezanost tima jako dobra. Svi smo prijateljski nastrojeni i to je neki čar igranja u timu. Isto kao dečki, volio bih igrati više kao *5 stack* (puni tim) jer smo trenutno jaki igrači, a možemo biti bolji tim.

**Kako funkcioniraju natjecanja?**

**_Jakob_**: Krajem 10\. ili početkom 11\. mjeseca počinje UniZG. Tu sudjeluju svi fakulteti koji spadaju pod Sveučilište u Zagrebu. Prijavi se desetak fakulteta (FOI, FER, TVZ, Ekonomski, Filozofski, Agronomski, Algebra, Šumarski, PMF i ostali koji nisu stalni). Prva dva fakulteta s najboljim rezultatom ostvaruju mogućnost odlaska na UniHR. Ta se dva fakulteta miješaju i odabire se desetero igrača koji čine UniZG tim. Ove je godine osmero igrača s FOI-ja i dvoje s FER-a. Prošle smo godine bili drugi. Ove idemo u polufinale, a finale se održava u Poreču na LAN turniru početkom 6\. mjeseca. 

Prije toga održava se STEM natjecanje u 5\. mjesecu (radi njega se isplati biti student). Tijekom godine održavaju se turniri koje mogu organizirati studenti, poput FER turnira (FEC) na koji smo se prijavili, gdje mi sami biramo timove (ne moraju biti standardni fakultetski). 

Tu su i poljski turnir Samsung Winter Cup koji je potpuno *online* i slovenski turnir Game Gang Show na kojem možemo sudjelovati i naučiti od profesionalnih timova koji također sudjeluju. 

Za kraj nam ostaje SET turnir koji je nastao prije dvije godine. Ovaj je turnir ekvivalent triatlonu, samo s pet esportova (npr. FIFA, CS, LOL, *Rocket League* i PUBG). Ideja je složiti ekipu od šestero igrača koji mogu sudjelovati u svim igrama. 

Postojali su neki problemi poput manjka nagrada, pa ljudi nisu bili motivirani igrati, i sličnosti igara (prošle je godine fokus bio na FPS igrama, te turnir nije bio praktičan igračima kojima to nije glavni žanr za natjecanje). 

Ove se godine format promijenio pa se za svaku igru prijavljuje po jedan tim. SET je ujedno kvalifikacija za UEM (University Esports Masters), europski turnir koji se ove godine održava vikend nakon STEM Gamesa.

**Koji su uspjesi FOI timova?**

**_Jakob_**: Počeo sam 2020\. godine. UniZG je prvi turnir koji sam osvojio s ekipom (osvojili smo pehar i medalje) te smo ostvarili drugo mjesto na UniHR-u (medalje). Druge smo godine također bili prvi na UniZG-u (pehar i medalje) te drugi na UniHR-u (medalje). 

Prve godine kada sam igrao SET turnir bili smo drugi i osvojili medalje. Ostale sezone nisam igrao, ali ekipa je osvojila LoL sezonu za koju smo dobili *gaming* tipkovnice. 

Prve godine STEM-a bili smo drugi (medalje i pehar). Prošle smo godine na UniZG-u bili drugi. Prije dvije godine na FEC turniru zvali smo se Drobiona i bili smo prvi, za što je svatko dobio 200 kn i Sitar je bio MVP, za što je dobio kupon za bacanje sjekira u igraoni. 

Ove smo godine osvojili UniZG i SET (100 €, Fini Mini Noodles majica i *noodles*, opremu za rastavljanje računala, Philipsov OneBlade brijač, Nescaféov paket kava i šalice i Linksov bon od 100 € za MVP-ja) u kojem smo bili prvi u LoL-u i *Valorantu* te smo osvojili prvo sveukupno mjesto (medalje i tri pehara). 

	Što se tiče CS-a, prošle i ove godine FOI-jevci su bili su drugi na UniZG-u te drugi na SET-u. Prošle godine bili su prvi na UniHR-u i na turniru A1 Adria (izvanfakultetski profesionalni turnir).

	*Valorant* ekipa uvedena je tek ove godine, a već su osvojili drugo mjesto na UniZG-u i prvo mjesto na SET-u. Na UniHR-u i STEM Gamesu još nema *Valoranta*. 

	Očekivana postignuća za 2024\. jesu pobjede na UniHR-u, STEM Gamesu i UEM-u (*Valorant* i LoL).

	Zašto su uspjesi zapravo važni? Važni su zbog ponuda ugovora profesionalnih ekipa, koje je dobio naš *Valorant* tim i koje smo od *The Secret Cluba* dobili Nikola i ja, koji nam omogućuju da se nastavimo baviti ovime i nakon fakulteta. Zbog ovog se vrijedi posvetiti igranju igara – spoj ugodnog s korisnim.

**Kako vas Fakultet potiče u igranju?**

**_Jakob_**: Za vrijeme prošle dekanice, koja nas je jako podržavala, dobili smo motivaciju Dekanovom nagradom za postignuće na turnirima. Budući da se može dobiti samo jedna po kategoriji, nismo ju mogli dobiti svake godine. Fakultet nas uvijek nagradi majicama, ali ne bismo se žalili na neku dodatnu motivaciju, kao barem pokrivanje troškova STEM Gamesa. Tražimo mi sponzore, no teško je skupiti dovoljno da se potpuno pokrije trošak takvih većih natjecanja. S druge strane, drugi sportovi imaju dresove, pa ne vidim zašto ih mi ne bismo dobili. Volio bih veću sinergiju između esportaša i FOI-ja, kakva se može vidjeti na drugim fakultetima.

