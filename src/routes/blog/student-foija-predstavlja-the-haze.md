---
title: 'Student FOI-ja predstavlja: The Haze'
author: Ana Horvat
date: 2023-03-15
image: /clanci-slike/2023/the-haze/student-foija-predstavlja-the-haze.jpg
imageSource: 'The Haze'
layout: blog
featured: false
categories:
  - 'intervju'
---

<script>
  import FeaturedPerson from '$lib/article-components/FeaturedPerson.svelte'
  // pt-14
</script>

_Mladi koprivnički bend, The Haze, zanimljiv je spoj mladih glazbenika koji se svojom kreativnošću nastoje probiti na glazbenoj sceni. Osim obrada već poznatih pjesama, nije im strano stvaranje vlastitih, a nedavno su izdali i svoj prvi EP. O bendu smo razgovarali s jednim od članova, a intervju pročitajte u nastavku._

<br />

**_Ana:_** Predstavi nam se.

**_Patrik:_** Zovem se Patrik Lovrek, imam 22 godine i dolazim iz Koprivnice. Student sam treće godine Informacijskih sustava na Fakultetu organizacije i informatike, a u slobodno se vrijeme bavim glazbom.

**_A:_** Kako je nastala ideja za osnivanje benda?

**_P:_** Prvi sastav nastao je 2017. i činili su ga Igor Smolek (lead gitara), Dorian Piskor (ritam gitara) i Filip Hrženjak (bas). Znali smo se još iz srednje škole, a na prvu probu pozvao me Piskor. Odlučio sam im se pridružiti. Tada sam svirao bubnjeve kao primarni instrument. U početku smo svirali samo obrade, no kasnije smo krenuli stvarati i autorske pjesme. Naša prva autorska pjesma bila je Days, a nakon nje više nikad nismo napravili ništa slično.

Nakon 2019. prebacio sam se na vokal jer sam smatrao da na vokalu mogu pokazati mnogo više nego na bubnjevima. Našao sam novog bubnjara koji je pristao biti dio benda i stvari su ponovno krenule naprijed. 

**_A:_** Zašto naziv The Haze?

**_P:_** Originalno ime benda bilo je Top Hat, no kako sam im se pridružio, odlučili smo se za novo ime. Pronaći ime benda teže je nego napisati pjesmu, no jednom smo prilikom bili pod utjecajem alkohola kod frenda (klišej), netko je na mobitelu pustio Hendriksovu pjesmu Purple Haze. Odlučili smo da će novo ime biti upravo Haze, a The smo dodali kasnije. Zaključili smo da je to ime mnogo bolje nego Žote banane (prvotni Smolekov prijedlog inspiriran Crvenom jabukom).

**_A:_** Što je sve potrebno za osnivanje ozbiljnijeg benda? 

**_P:_** Već smo na početku znali da želimo raditi autorske stvari, a ne samo obrade. Koprivnica
je grad punka pa smo mislili da bi autorske stvari u rock stilu mogle donijeti određeno osvježenje na koprivničku scenu. Shvatili smo da se naša autorska djela sviđaju ljudima, Gambler’s Tune pogotovo, a osim na engleskom, radimo pjesme i na hrvatskom. Za osnivanje ozbiljnijeg benda potrebno je jako puno volje, rada, truda, odricanja i ulaganja.

**_A:_** Kako ste se probili na glazbenu scenu?

**_P:_** Kao i svi bendovi, počeli smo svirati u garaži i nadali se da će nas netko nekad pozvati da odsviramo nekoliko pjesama, većinom obrada. Nakon prve svirke koju smo imali, odlučili smo se „zatvoriti” i raditi isključivo na stvaranju autorske glazbe. Prošlo je neko vrijeme te su nas zvali na svirku u koprivnički Funk, nešto slično kao P4 u Varaždinu. Nakon toga došla je čuvena korona te nismo imali nikakvih svirki. Kad se situacija malo smirila, zvali su nas da budemo predgrupa Mašinku u Koprivnici. 

Svirali smo na Funk Dayu, odakle bih izdvojio svirku s varaždinskim bendom Collective Rage. Svirali smo i u P4 centru te smo uspjeli napraviti mali fan base u Varaždinu (znaju nas zaustavljati na ulici i sl). Napravili smo i mini turneju - Požega, Rijeka, Strahoninec (Farm Fest) te Koprivnica (Rock Live). Rock Live jedan je od većih koncerata na razini Hrvatske te smo tamo imali prilike svirati uz dobro poznata imena hrvatske glazbene scene kao što su Hladno pivo, Grše, Goran Bare i majke te Z++.

**_A:_** Opiši nam proces stvaranja pjesme.

**_P:_** Glavni sam tekstopisac našeg benda. Svoje tekstove ne bih dao ni za što, a za pojedine pjesme radim i melodije. Ponekad zajedno osmislimo ritam, a dečki onda napišu svoje dijelove. Trudimo se imati dobre riffove na koje možemo nadograđivati ostalo. Bez obzira na to što ne znamo previše o glazbenoj teoriji, mislim da nam dobro ide. Većinom prvo stvorimo melodiju, a ja kasnije pronađem ranije osmišljen tekst koji paše uz nju ili počnem pisati novi tekst. Kod osmišljavanja pjesme najprije napravimo kostur, a sve su ostalo varijacije na temu kojima pokušavamo doći do finalne verzije pjesme.

**_A:_** Neka anegdota s nastupa?

**_P:_** Ima ih mnogo. Neke jesu, a neke baš i nisu za javnost. Ova mi je jedna od dražih. Uvijek dok sviram i kad sam na stageu nosim šešir. Na jednom koncertu sam bacio taj šešir u publiku i odonda mu nije bilo traga. Nakon otprilike dva mjeseca, u kafić je došao neki dečko i nosio je šešir koji je previše ličio na moj. Upitao sam ga odakle mu taj šešir, na što mi je on odgovorio da ga je pronašao na našem koncertu prije jedno dva mjeseca. Tako sam ga na kraju ipak našao.

**_A:_** Kako usklađuješ obveze na faksu i one u bendu?

**_P:_** Bez obzira na to što se intenzivno bavim glazbom, trudim se da fakultet ne ispašta (zahvale svim profesorima). Bilo je kritičnih trenutaka, ali na kraju je sve dobro prošlo. Važno je samo dobro posložiti obveze.

**_A:_** Planovi za budućnost?

**_P:_** U fazi smo izrade prvog albuma. Želimo čim više nastupa te se nastaviti probijati na glazbenoj sceni u i izvan Hrvatske.

## Upoznaj članove

<FeaturedPerson name='Patrik Lovrek (22)' description='Frontman' imageUrl='/clanci-slike/2023/the-haze/patrik-lovrek.jpg' imageClass='aspect-portrait!' />

Trenutno student treće godine IS-a varaždinskog FOI-ja. Glazbom se počeo baviti u petom razredu osnovne škole kad je krenuo svirati bubnjeve. Kasnije se intenzivnije počeo baviti pjevanjem. Nikada nije išao u glazbenu školu te je sve instrumente koje svira (gitaru i bubnjeve) naučio sam. U slobodno vrijeme voli surfati po netu te popiti pivu s ekipom. 

<FeaturedPerson name='Dorian Piskor (23)' description='Bas gitara' imageUrl='/clanci-slike/2023/the-haze/dorian-piskor.jpg' imageClass='aspect-portrait!' />

Student prve godine Medijskog dizajna na Sveučilištu Sjever u Koprivnici. Glazbom se bavi od srednje škole kada osniva prateći sastav benda The Haze,
u obliku benda Top Hat, zajedno s gitaristom Igorom. Laid back kul tip koji fenomenalno svira bas te koji stoji iza podizanja pjesama na višu razinu. U slobodno se vrijeme bavi dizajnom te potpisuje i dizajn covera Back to the Good Old Days EP-a.

<FeaturedPerson name='Igor Smolek (22)' description='Glavna gitara' imageUrl='/clanci-slike/2023/the-haze/igor-smolek.jpg' imageClass='aspect-portrait!' />

Definitivno najzabavniji član benda, party animal. Glazbom se bavi još od osnovne škole kad je počeo svirati bisernicu, no kasnije se prebacuje na gitaru zbog jačeg rock 'n' roll zvuka. Veliki obožavatelj Led Zeppelina i Jimija Hendrixa. Zovemo ga i „šofer benda” s obzirom na to da je profesionalni vozač kamiona i, hvala bogu, vozi nas na svirke da mi možemo popiti pivu. U slobodno vrijeme često odlazi na karting te prati F1.

<FeaturedPerson name='Patrik Kalinić (25)' description='Bubnjevi' imageUrl='/clanci-slike/2023/the-haze/patrik-kalinic.jpg' imageClass='aspect-portrait!' />

Chill guy u bendu koji svira bubnjeve od malena. Po zanimanju je drvodjelja te radi jako cool stvari od drveta. Što se tiče njegovog stila glazbe, preferira pjesme energične naravi uz koje se može „iživjeti” na bubnjevima, što se može i čuti na većini pjesama s EP-a. Slobodno vrijeme najviše provodi u prirodi uz Dravu gdje s ekipom potpali roštilj te kampira i slavi duboko u noć.
