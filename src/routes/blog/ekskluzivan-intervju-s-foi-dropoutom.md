---
title: Ekskluzivan intervju s FOI <i>dropoutom</i>
author: Klara Škaulj
date: 2022-12-21
image: /clanci-slike/2022/ekskluzivan-intervju-s-foi-dropoutom.jpg
imageSource: '<a href="https://unsplash.com/@resolvxd">Malik Earnest</a>, <a href="https://unsplash.com/photos/xgxzqRpK0UE">Unsplash</a>'
layout: blog
featured: true
categories:
  - 'intervju'
---

Fakultet organizacije i informatike svake godine primi nekoliko stotina novih studenata. Također, svake godine i izgubi velik broj studenata. Vjerujem da se pitate zašto je to tako, stoga vam dovodim bivšeg studenta FOI-ja kojeg ćemo posebno za potrebe ovog članka nazvati _X_.

X je moj dragi prijatelj koji nas je napustio prerano, već na prvoj godini. Svoje studiranje nastavio je na drugom fakultetu. Zašto taj fakultet nije FOI? Saznat ćemo u nastavku.

Ono što slijedi intervju je s _X_ te ću vas prije nego što započnete s čitanjem zamoliti da ništa od izrečenog ne uzimate previše k srcu.

**_Klara_**: Koji specifičan trenutak fakultetskog obrazovanja te naveo na ispis?  
**_X_**: Komisijski rok iz matematike. Obje matematike. Ah, da, i Programiranje 2… Jednostavno me sreća prestala služiti u jednom trenutku.

**_Klara_**: Kako izgleda proces ispisa s fakulteta? Koji je najgori dio?  
**_X_**: Proces je dosta jednostavan, javiš se referadi da ti pošalju ispis ocjena koji proslijediš referadi faksa na koji se prebacuješ. Najgori dio je čekanje da referade obave svoj posao i dok ne vidiš koje su ti predmete prihvatili, a koje nisu.

**_Klara_**: Nije li ti plaćanje bilo najgore?  
**_X_**: Molim te…

**_Klara_**: Požališ li ponekad ispis s Fakulteta organizacije i informatike?  
**_X_**: Ponekad, najčešće kad se sjetim svih ljudi s kojima sam se družio za vrijeme studiranja na FOI-ju i kad usporedim opremu svojeg trenutnog fakulteta i FOI-ja.

**_Klara_**: Dobri ljudi čine teška vremena lakšima. Možeš li izdvojiti jednu pozitivnu stvar na FOI-ju?  
**_X_**: Definitivno profesionalizam predavača te oprema i platforme koje fakultet pruža svojim studentima. FOI svojim studentima nudi mnogo prilika što se tiče zaposlenja, praksi, radionica, razmjena… To je svakako pozitivno. Također bih volio pohvaliti marketinški tim FOI-ja…

**_Klara_**: Imaš li što za poručiti ljudima koji planiraju upisati FOI?  
**_X_**: Dobar je izbor fakulteta ako ste spremni puno raditi i podnositi neke ekscentrične profesore te slušati kolegije koji većinu ljudi ne zanimaju.

**_Klara_**: Da si ostao, vidio bi da ima i pokoji zanimljiv kolegij… Nego, kad bi svaki dan iznova proživljavao jedan dan, bi li to bio dan na kojem imaš predavanje iz Organizacije ili labose iz Programiranja 1?  
**_X_**: Labose iz programiranja, njih nije problem markirati, a u retrospektivi nisu ni toliko loši. Organizaciju nikad ne bih mogao slušati svaki dan.

**_Klara_**: Mladim čitateljima ovo nikako nije poziv za markiranje. Iduće pitanje, bi li radije imao 12 sati seminara iz poslovnog odlučivanja ili 12 sati klečao na kukuruzu?  
**_X_**: Klečao na kukuruzu, to barem jača karakter.

**_Klara_**: Bečki i pomfrit u menzi ili kava u <abbr title="Old City Pub">OCP</abbr>-u?  
**_X_**: Meksička pita iz Mlinara.

**_Klara_**: Žališ li nekad za FOI-jem?  
**_X_**: Ponekad, ali kad vidim kroz što prolaze moji prijatelji, osjećaj brzo prođe.

**_Klara_**: Najljepša uspomena s FOI-ja?  
**_X_**: Markiranje labosa iz Programiranja 1 da odem u McDonald’s s kolegama.

Dragi čitatelji, predstavili smo Fakultet organizacije i informatike iz perspektive studenta kojeg je isti slomio. Savjetujemo vam dolaske na predavanja, seminare i laboratorijske vježbe te pozivamo na redovito učenje, jasno. Međutim, nemojte biti tip koji će baš svaku srijedu provesti u učenju…
